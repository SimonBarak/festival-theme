---
layout: event
thumb: ""
title: "Prostor pro děti"
slug: "-"
more: "autonomní světy"
author: ""
stage: Horní foyer
bio:
---

Svět orientovaný na výkon jakoby si s dětmi tak trochu nevěděl rady. Dětský svět jako vynořování z nevědomí směrem ke sdílené interpersonální realitě je lemovaný nadšením, tajemnem a bohatostí dětské imaginace. Svět, který osahává smysl a význam z různých směrů, které jsou zvenku často nepochopitelné. A trvá to, než dětem vtiskneme představu produktivity, efektivity a finanční hodnoty, představu, že čas a život není hodnotou sám o sobě, ale že se k němu „lepí“ další složka záměru, finanční výhodnosti a odměn, které nám otevírají možnosti světa monetizované ekonomiky. Proto asi svět do velké míry s dětmi nepočítá. Stejně jako s jejich rodiči. Ti jakoby se rozhodli, že se poddají přízemnímu vábení vlastní biologické touhy po reprodukci a nekonečnosti, jejíž náklady tedy mají nést jako náležitý trest za vlastní rozmařilost. V Domě kultury a únavy ale můžete s klidným svědomím nechat děti jejich světu v koutku, který bude vybaven hrami a výtvarnými potřebami, aby děti mohly objevovat a tvořit svoje autonomní světy za dohledu kustodů a kustodek z HaDivadla. Prostor pro děti bude otevřený po celou dobu trvání akce, ale hlídání je zajištěno pouze do 20.00.
